---
type: "Web"
authors: "[[Katarzyna Baranowska]]"
url: "https://katarzynabaranowska.com/humanizacja-tekstu-ai/"
published: 2026-05-31
created: 2026-06-01
tags:
---


Siadam do audytu contentu. Biorę na warsztat wpis z bloga klienta. Pierwsze spostrzeżenie: „Tekst od razu pachnie AI” – widać wszystkie kalki i brak jakiegokolwiek proofreading”. Klient pyta skąd od razu wiem, że treści były generowane? To proste. Dla wielu osób rozpoznanie tekstu generowanego maszynowego nie jest trudne – zwłaszcza gdy nie są one w żaden sposób humanizowane, każdy z nich tworzony jest z użyciem prostego promptu, a na końcu brakuje choćby prostej korekty.

**Humanizacja tekstu AI – najważniejsze informacje**

- **Humanizacja to nie tylko zamiana słów, ale dbałość o głos autora i autentyczność.** Tekst generowany przez AI ma niską perpleksję (jest statystycznie przewidywalny) i równomierne zdania. Humanizacja zmienia oba te parametry przez przywrócenie rytmu, perspektywy i konkretnych obserwacji, których model nie ma w danych treningowych.
- Optymalizacja **zaczyna się na etapie promptu, nie po generowaniu**. Rozbudowana instrukcja z przykładami własnych tekstów, listą zakazanych fraz i definicją grupy docelowej skutecznie redukuje AI footprint eszcze przed edycją. Few-shot prompting – wklejenie próbek własnych tekstów jako wzorca – to najskuteczniejsza technika humanizacji na poziomie promptu.
- **82% artykułów cytowanych przez AI to treści pisane przez ludzi** Tylko 18% cytowanych materiałów pochodzi od AI ([Graphite](https://graphite.io/five-percent/ai-content-in-search-and-llms), analiza 65 000 artykułów, 2025). Humanizacja ma bezpośrednie przełożenie na cytowalność – model językowy pomija treści, które brzmią generycznie.
- **AI footprint ma konkretną listę sygnałów do usunięcia**. Flagowe zdania typu: „W dzisiejszym dynamicznym świecie”, „warto podkreślić”, „kluczowy aspekt”, równomierne zdania, listy tam gdzie powinna być narracja, brak podmiotu mówiącego. Przeczytaj tekst na głos – miejsca gdzie się zatrzymujesz to miejsca do przepisania.
- **Humanizacja nie jest narzędziem do omijania detektorów AI**. GPTZero i podobne narzędzia mogą służyć jako wskazówka diagnostyczna, nie jako cel. Uwaga: większość detektorów była tworzona z myślą o angielskim – w języku polskim margines błędu jest wyraźnie wyższy, co potwierdzają własne testy Senuto. CopyLeaks i Originality.ai wypadają najlepiej, ale żaden nie jest wiarygodny w 100%. Tekst, który „przeszedł przez detektor” ale nie przeszedł przez filtr autora, nadal jest niezredagowanym tekstem AI.

*Uwaga na start! Ten artykuł dotyczy humanizacji jako procesu poprawy jakości treści – nie jako techniki omijania detektorów AI*!

Moje doświadczenie pokazuje, że treści generowane przez AI mają wiele cech wspólnych – równomierne zdania jedno po drugim, otwierające „w dzisiejszych czasach”, listy tam gdzie powinna być narracja, brak jakiejkolwiek perspektywy autora. Jak to rozpoznać i jak to optymalizować – o tym więcej poniżej.

**Zanim zaczniesz humanizować upewnij się że tekst jest merytorycznie poprawny.** Fakty, źródła, daty. AI konfabuluje z pełnym przekonaniem. [Jak zrobić proofreading treści AI – 8 kroków i checklista →](https://katarzynabaranowska.com/jak-zrobic-proofreading-tresci-ai/)

![Przykład AI footprint - widoczność w treściach](https://katarzynabaranowska.com/wp-content/uploads/2026/05/przyklad-AI-footprint-widocznosc-w-tresciach.png.webp)

przykład AI footprint – widoczność w treściach

![Przykład AI footprint](https://katarzynabaranowska.com/wp-content/uploads/2026/05/Przyklad-AI-footprint.png.webp)

Przykład AI footprint

## Czym jest humanizacja tekstu AI

Humanizacja treści AI służy przede wszystkim temu, żeby tekst faktycznie komunikował – żeby myśl była wyrażona precyzyjnie, temat omówiony w sposób który angażuje, a czytelnik prowadzony był przez artykuł do konkretnego wniosku lub działania.

> Jest coś przewrotnego w tym, że używamy AI do pisania, a potem spędzamy godziny na tym, żeby tekst przestał brzmieć jak AI. Model generuje treść w 30 sekund, humanizacja zajmuje godzinę. Ktoś mógłby powiedzieć że to nieefektywne. Ale to nie jest błąd w procesie tylko jego sedno. AI daje strukturę. Człowiek daje powód żeby czytać dalej.

**Humanizacja tekstu AI to proces przekształcenia treści wygenerowanej przez model językowy w tekst, który brzmi jak napisany przez konkretnego człowieka – z jego głosem, rytmem zdań i perspektywą wynikającą z doświadczenia.** Sprowadzanie jej do zamiany słów albo korekty stylistycznej to błąd – chodzi o fundamentalną zmianę tego, czym tekst jest: z uśrednionego produktu modelu w konkretną wypowiedź konkretnej osoby.

Humanizacja różni się od [proofreadingu](https://katarzynabaranowska.com/jak-zrobic-proofreading-tresci-ai/), choć oba procesy często idą w patrze. Proofreading odpowiada na pytanie: czy tekst jest poprawny – faktycznie, źródłowo, językowo? Humanizacja odpowiada na inne pytanie: **czy ten tekst mógłby napisać ktoś inny?** Jeśli tak – nie jest jeszcze Twój.

Żeby zrozumieć dlaczego to działa – i dlaczego detektory AI wychwytują tekst maszynowy warto znać dwa pojęcia stojące za mechaniką rozpoznawania:

**Perpleksja** to miara przewidywalności tekstu. AI generuje tekst o niskiej perpleksji – statystycznie przewidywalny, gdzie kolejne słowo jest tym, którego model „spodziewa” się najbardziej. Ludzki tekst jest mniej przewidywalny – zaskakuje słowem, zminą dynamiki zdania, nieoczekiwanym wtrąceniem w nawiasie. Detektory AI jak GPTZero mierzą perpleksję jako jeden z głównych sygnałów maszynowego pochodzenia.

**Zróżnicowanie rytmu zdań** to naturalny wzorzec ludzkiego pisania – krótkie zdanie po długim, akapit urwany w połowie myśli, jedno mocne zdanie bez rozwinięcia. AI generuje zdania równomiernej długości jedno po drugim. To jeden z najbardziej rozpoznawalnych śladów tekstu maszynowego – i jeden z pierwszych, który warto wyeliminować.

Humanizacja tekstu AI ma na celu zmienić oba te parametry: podnieść perpleksję i zróżnicować rytm, ale nie przez sztuczne zabiegi, tylko przez przywrócenie głosu autora, który z natury nie jest przewidywalny.

![Detekcja tego czy treść jest napisania przez AI](https://katarzynabaranowska.com/wp-content/uploads/2026/05/Detekcja-tego-czy-tresc-jest-napisania-przez-AI--2048x1041.png.webp)

Detekcja tego czy treść jest napisania przez AI -humaniser.com

## Dlaczego humanizacja ma znaczenie?

Pierwszy powód jest oczywisty: czytelnik, który czuje maszynowy ton, traci zaufanie do tekstu. Nie musi umieć wskazać co konkretnie nie gra – to działa na poziomie intuicji. A zaufanie budowane latami można stracić kilkoma akapitami bez głosu.

Ale jest drugi powód, o którym rzadko się mówi – i który ma twarde przełożenie na cytowalność. **82% artykułów cytowanych przez ChatGPT i Perplexity to treści pisane przez ludzi** – tylko 18% cytowanych materiałów pochodzi od AI (Graphite, analiza 65 000 artykułów, 2025). Model językowy cytuje chętniej treści, które brzmią jak napisane przez eksperta z perspektywą. AI slop odpada na etapie selekcji źródeł.

Marka, która przez lata miała wyrazisty głos, po kilku miesiącach pracy z niezweryfikowanymi treściami AI zaczyna brzmieć jak każda inna. Klienci tego nie nazwą – ale poczują, że coś się zmieniło.

## Jak zhumanizować tekst AI – trzy warstwy

Jak sprawić żeby tekst generowany przez AI brzmiał bardziej naturalnie? Zacznij od rytmu zdań – to pierwszy sygnał który czytelnik odbiera zanim świadomie oceni treść. Jak zhumanizować tekst skutecznie – i na czym to właściwie polega w praktyce – opisuję poniżej w trzech warstwach. Ale rytm to tylko punkt wyjścia.

### Humanizacja zaczyna się na etapie promptu – nie po generowaniu

Większość poradników o humanizacji zakłada że dostajesz gotowy tekst i zaczynasz go poprawiać. To prawda, ale połowa roboty może być wykonana zanim model napisze pierwsze zdanie.

**Prompt to instrukcja dla modelu i właśnie tu decydujesz czy dostajesz tekst do humanizacji, czy tekst który już w pewnym stopniu brzmi jak Ty.**

Co warto zawrzeć w prompcie żeby ograniczyć AI footprint od razu:

- **Przykłady swojego stylu** – wklej 2-3 akapity swoich tekstów jako wzorzec. Napisz: „twórz w stylu podobnym do tych fragmentów – podobna długość zdań, podobny rytm, podobny poziom konkretności.” Model nie odtworzy Twojego głosu idealnie, ale zdecydowanie zbliży się do niego bardziej niż bez tej wskazówki.
- **Lista zwrotów do unikania** – dosłownie: „unikaj słów: warto podkreślić, należy zaznaczyć, w dzisiejszych czasach, kluczowy aspekt, kompleksowy, holistyczny.” Model stosuje je odruchowo – wystarczy jedna linijka w prompcie by je zredukować.
- **Instrukcja rytmu zdań** – „stosuj zdania różnej długości – krótkie przerywają dłuższe, unikaj kilku zdań podobnej długości pod rząd.” To jedna z najskuteczniejszych instrukcji jakie możesz dać modelowi. Kosztuje pięć sekund, oszczędza kwadrans edycji.
- **Perspektywa zamiast neutralności** – „pisz z perspektywy eksperta który ma konkretne zdanie, nie z perspektywy neutralnego obserwatora.” AI domyślnie balansuje „z jednej strony… z drugiej strony.” Ta jedna instrukcja zmienia ton całego tekstu.
- **Grupę docelową** – im konkretniej opiszesz do kogo piszesz, tym mniej generycznie model odpowie. „Dla początkującego przedsiębiorcy” i „dla konsultanta z 10-letnim doświadczeniem” to dwa zupełnie różne teksty – nawet na ten sam temat.

Jedna instrukcja, która działa lepiej niż większość technik humanizacyjnych: poproś model żeby zróżnicował długość zdań i nie wyrównywał argumentów symetrycznie. Nie „dodaj niedoskonałości” – tylko „pisz jak mówisz, nie jak piszesz do raportu”. Różnica w efekcie jest wyraźna.

### Jak zbudować prompt pod humanizację – framework

Intuicyjne prompty dają intuicyjne wyniki – czyli przeciętne. Jeśli chcesz powtarzalną jakość, warto oprzeć się na sprawdzonej strukturze. Dwie, które działają przy humanizacji treści marketingowych i eksperckich:

**CO-STAR** – definiujesz kontekst (Context), cel (Objective), styl (Style), ton (Tone), odbiorcę (Audience) i format odpowiedzi (Response). Każdy element osobno, w jednej lub dwóch linijkach. Model dostaje kompletny brief zamiast jednego zdania polecenia.

**RISEN** – definiujesz rolę (Role), instrukcje (Instructions), kroki (Steps), cel końcowy (End Goal) i ograniczenia (Narrowing). Szczególnie przydatny gdy piszesz sekwencyjny content (seria artykułów, wątki tematyczne), bo wymusza spójność między promptami.

Który wybrać? Przy jednorazowym artykule – CO-STAR. Przy serii – RISEN. Oba są lepsze niż „napisz artykuł o X w moim stylu”.

**Rola i kontekst – konkretnie, nie ogólnie.** AI nie powinno zgadywać kim jest autor. Zamiast „pisz jak ekspert SEO” – „jesteś strategiem z 15-letnim doświadczeniem w audytach e-commerce i personal brandingu, piszesz dla konsultantów i przedsiębiorców którzy już coś osiągnęli w biznesie.” Im więcej kontekstu, tym mniej generyczny wynik.

**Few-shot prompting – najskuteczniejsza technika humanizacji na poziomie promptu.** Jak humanizować tekst z ChatGPT, Claude czy Gemini żeby nie trzeba było przepisywać połowy? Wklej 2-3 akapity własnych tekstów i napisz: „przeanalizuj styl tych fragmentów – długość zdań, rytm, sposób stawiania tez, charakterystyczne zwroty. Napisz nowy artykuł utrzymując ten styl.” Model nie odtworzy Twojego głosu idealnie, ale zdecydowanie bliżej niż bez wzorca. Szczególnie skuteczne gdy wklejasz fragmenty z ironią albo z mocnym punktem widzenia – model łapie ton lepiej niż instrukcje słowne.

Sama od jakiegoś czasu testuję rozbudowane instrukcje projektowe (zamiast krótkich promptów) które definiują głos, ton, zasady kompozycji i listę rzeczy, których model ma unikać. Tu uśmiecham się do Eweliny Podrez-Siamy, niedawno podzieliła się ze mną kilkoma sprawdzonymi tipami w tym obszarze.

Jak wygląda fragment takiej instrukcji w praktyce? Na przykład tak:

```
Ton: ekspert z praktyką, nie z podręcznika. Pierwsza osoba - "zrobiłam", "widzę", "nie popieram". Zdanie i powód, nie balansowanie argumentów.
Wejście od sytuacji lub obserwacji z pracy - nie od definicji. Definicja może przyjść, ale nie na początku.
Rytm: długie zdanie buduje argument, krótkie go zamyka. Ironia przez niedopowiedzenie - nie tłumaczyć żartu.
Dane jako dowód, nie jako ozdoba. Liczba pojawia się gdy udowadnia tezę, nie żeby artykuł wyglądał poważnie.
Granice nazywać wprost. Jeśli coś jest złe - powiedzieć że jest złe i dlaczego.
Unikać zdań które mógłby napisać każdy. Jeśli zdanie nie niesie perspektywy autorki - wyciąć.
```

Taka instrukcja nie gwarantuje że model napisze tekst za Ciebie, ale z dużym prawdopodobieństwem napisze coś co będzie bliżej Twojego głosu i dalej od typowego, generowanego tekstu.

**Negatywne prompty – lista zakazanych fraz.** Masz ją w sekcji o AI footprint poniżej – wklej ją dosłownie do każdego promptu gdzie zależy Ci na brzmieniu. Jedna linijka: „unikaj następujących zwrotów: \[lista\]”. Redukuje typowe kalki o 80% już na etapie generowania.

Dobry prompt nie zastąpi edycji, ale za to sprawi, że zamiast przepisywać 70% tekstu, przepisujesz 30%. I to już jest różnica.

**Warstwa faktyczna** – zamień każde ogólne twierdzenie na własną obserwację. „Firmy coraz częściej korzystają z AI w content marketingu” to zdanie, które model wygeneruje w każdym artykule na ten temat. „W ostatnich audytach widzę, że klienci używają ChatGPT do pierwszego szkicu i większość publikuje bez weryfikacji faktów” – tego nie wygeneruje nikt poza Tobą. Własne projekty, obserwacje, liczby z konkretnych kampanii – to jest *information gain*, zysk informacyjny, który AI nie ma w danych treningowych i dlatego nie może go zastąpić.

**Warstwa językowa** – przywróć swój rytm zdań, swoje charakterystyczne zwroty, swoją skłonność do ironii albo do precyzji terminologicznej. AI pisze poprawnie i nijako. Twój tekst powinien brzmieć rozpoznawalnie – tak żeby stały czytelnik po pierwszym akapicie wiedział czyj to blog. Krótkie zdanie. Potem dłuższe, które rozwija myśl i daje kontekst. I znowu krótkie – jako puentę. To jest ludzki rytm.

**Warstwa perspektywy** – dodaj punkt widzenia, który wynika z Twojego doświadczenia. Nie „eksperci uważają”, tylko „uważam – i mam konkretne powody żeby tak twierdzić”. AI nie ma zdania. Ma „z jednej strony… z drugiej strony”. Ty masz zdanie, obserwację i gotowość żeby za nią stać.

Efektem dobrze przeprowadzonej humanizacji jest tekst z *AI with human touch* – gdzie model wykonał robotę struktury i pierwszego szkicu, ale każde zdanie przeszło przez Twój filtr i nosi Twój odcisk. Czytelnik tego nie widzi. Ale czuje.

Przeczytaj [jak pisać treści, które mają szansę być cytowane przez AI](https://katarzynabaranowska.com/jak-pisac-tresci-ai-llm/)?

## AI footprint – co usunąć żeby tekst nie wyglądał jak sztuczna inteligencja

**[AI footprint](https://katarzynabaranowska.com/jak-zrobic-proofreading-tresci-ai/) to zestaw charakterystycznych cech językowych, które zdradzają maszynowe pochodzenie tekstu. Czytelnik rozpoznaje je instynktownie, nawet jeśli nie potrafi ich nazwać.** Tekst generowany przez AI ma swój rozpoznawalny „odcisk” i poniżej znajdziesz listę miejsc, w których go szukać.

Co usunąć w pierwszej kolejności:

**Frazy otwierające akapity i artykuły:**

- „W dzisiejszym dynamicznym świecie…” i warianty: „w dzisiejszych czasach”, „w obecnej rzeczywistości”
- „W tym artykule przyjrzymy się…” / „W tym wpisie omówimy…”
- „Warto podkreślić, że…” / „Należy zaznaczyć…” / „Kluczowe jest…”
- „Podsumowując…” jako otwieracz ostatniego akapitu

**Przymiotnikowy przepych:**

- „kompleksowy”, „holistyczny”, „innowacyjny”, „dynamiczny” bez konkretnego znaczenia
- „dedykowany” w znaczeniu „przeznaczony dla”
- „dostarczać wartość” zamiast „dawać wartość” albo po prostu „pomagać”

**Strukturalne sygnały AI:**

- Listy gdzie powinna być narracja – pięć punktorów po dwa słowa każdy to rozbity akapit, który AI czyta jako pięć urwanych zdań bez kontekstu
- Równomierna długość zdań jedno po drugim – zaburz ją świadomie
- Strona bierna tam gdzie można użyć czynnej: „zostało przeprowadzone badanie” vs „przeprowadziłam badanie”
- Zdania bez podmiotu mówiącego: „Eksperci uważają, że…” – jacy eksperci? Powiedz kto konkretnie

**Praktyczny test:** przeczytaj tekst na głos. Jeśli w którymś miejscu zatrzymujesz się bo „tak nie mówisz” – przepisz ten fragment. Jeśli zdanie mogłoby pojawić się w każdym artykule na ten temat bez żadnej zmiany – usuń albo zastąp własną obserwacją.

Jak to wygląda w praktyce? Trzy przykłady z bloga firmowego – ten sam temat, inne podejście:

**Przykład 1 – wpis ekspercki**

A) **Wersja bez głosu:** *„Audyt SEO to kompleksowy proces analizy strony internetowej, który pozwala zidentyfikować kluczowe obszary wymagające optymalizacji. W dzisiejszym dynamicznie zmieniającym się środowisku wyszukiwarek, regularne przeprowadzanie audytów stało się niezbędnym elementem skutecznej strategii marketingu cyfrowego. Warto podkreślić, że profesjonalny audyt obejmuje zarówno aspekty techniczne, jak i contentowe.”*

B) **Wersja z głosem:** *„Audyt SEO na papierze wygląda zawsze podobnie: lista błędów technicznych, analiza treści, sprawdzenie linków. W praktyce każdy audyt jest inny, bo każda strona ma inną historię. Trafiłam kiedyś na sklep z doskonałą strukturą techniczną i fatalną konwersją. Problem leżał w opisach produktów pisanych dla robotów, nie dla ludzi. Technikalia były bez zarzutu. Klient nie rozumiał skąd problem z konwersją.”*

**Przykład 2 – opis usługi**

A) **Wersja bez głosu:** *„Oferujemy kompleksowe usługi z zakresu strategii content marketingowej, dostosowane do indywidualnych potrzeb każdego klienta. Nasz zespół ekspertów zapewnia holistyczne podejście do tworzenia treści, które angażują odbiorców i budują autorytet marki w przestrzeni cyfrowej.”*

B) **Wersja z głosem:** *„Strategia treści zaczyna się u nas od jednego pytania: co Twój klient wpisuje w Google o 23:00, kiedy nikt go nie widzi? Odpowiedź na to pytanie zamiast rozpoczynania rozmowy od słów: '”jakie frazy kluczowe Was interesują”, decyduje o tym czy content w ogóle ma sens.”*

**Przykład 3 – sekcja „O nas”**

A) **Wersja bez głosu:** *„Jesteśmy zespołem doświadczonych specjalistów z pasją do innowacyjnych rozwiązań marketingowych. Od wielu lat wspieramy firmy w osiąganiu ich celów biznesowych, dostarczając najwyższej jakości usługi w obszarze SEO i content marketingu. Stawiamy na profesjonalizm, rzetelność i indywidualne podejście do każdego klienta.”*

B) **Wersja z głosem:** *„Prowadzimy agencję od 2011 roku. Zaczynaliśmy długo zanim 'content marketing’ stał się buzzwordem. Przez te lata widzieliśmy dużo: algorytmy które wywracały rynek do góry nogami, klientów którzy tracili połowę ruchu przez weekend i tych, którzy dzięki jednej zmianie struktury treści podwoili konwersję. To doświadczenie, nie certyfikaty, sprawia że wiemy czego nie robić.”*

Różnica jest zawsze ta sama: wersja bez głosu mogłaby opisywać każdą agencję w Polsce. Wersja z głosem opisuje konkretną firmę z konkretną historią.

Sprawdź też linki w tekście pod kątem parametru `utm_source=chatgpt.com` – to ślad po tym że AI samo wkleiło link z własnej sesji wyszukiwania. Wyczyść przed publikacją.

## Brand voice – najtrudniejszy element humanizacji

**Przywrócenie brand voice to zastąpienie neutralnego, uśrednionego stylu AI charakterystycznym głosem autora – konkretnym słownictwem, rytmem zdań i perspektywą, której żaden model nie odtworzy.**

AI zgrabnie wygładza. Ujednolica. Sprawia, że wszystkie teksty w internecie zaczynają brzmieć tak samo: poprawnie, neutralnie, bezpłciowo. Jeśli przez lata budowałaś rozpoznawalny styl – konkretne zdania, własne przykłady, charakterystyczne słownictwo, sposób w jaki stawiasz tezy – jest duża szansa że AI to zetrze w jednym przebiegu. Nie złośliwie. Po prostu dlatego, że jej zadaniem jest generowanie tekstu, który pasuje do wszystkiego i do nikogo konkretnie.

Jak to sprawdzić w praktyce? Po każdym tekście z AI zadaj sobie jedno pytanie: **czy to brzmi jak ja?** Nie jak „dobry tekst branżowy” – jak Ty konkretnie. Jeśli odpowiedź brzmi „nie bardzo” – reedycja obowiązkowa.

Kilka sygnałów, że brand voice zniknął:

- Tekst brzmi mądrze ale nie mówi nic konkretnego
- Brak punktu widzenia – samo „z jednej strony… z drugiej strony”
- Wielokrotne powracanie do tych samych informacji ubranych w nieco inne słowa
- Brak emocji, brak ironii, brak osobowości – każde zdanie równie ważne i równie nijake

Doświadczenie to jedyna rzecz której model nie wygeneruje, bo nie prowadził audytów, nie rozmawiał z klientami, nie widział projektu który się sypie mimo dobrego ruchu. Ty tak.

Brand voice to właśnie to doświadczenie – w formie zdań, które brzmią jak Ty, nie jak model.

## Jedno zastrzeżenie, zanim przejdziesz dalej

Nie mam problemu z używaniem AI do researchu, tworzenia wstępnego konspektu, korekty językowej czy poprawiania nieskładnych akapitów. To są narzędzia, które przyspieszają pracę i używam go regularnie. Problem zaczyna się tam gdzie marka kopiuje wygenerowany tekst bez edycji, publikuje go pod swoim nazwiskiem i nazywa to contentem eksperckim.

> Marka, która wkleja nietkniętą odpowiedź modelu i nazywa to eksperckim blogiem, buduje wizerunek na piasku. Algorytmy zaczynają to rozpoznawać. Czytelnicy – od dawna.

Ewelina Podrez-Siama w swoim [eseju o autorstwie w czasach AI](https://podrez.pl/autorstwo-w-czasach-ai/) stawia pytanie o to czym właściwie jest autorstwo – czy odpowiedzialnością za każde słowo, czy za myśl i perspektywę za nim stojącą. Nie ma na to jednej odpowiedzi. Według mnie autorstwo to odpowiedzialność za to, że tekst który podpisujesz swoim nazwiskiem faktycznie przeszedł przez Twój filtr – intelektualny, merytoryczny i redakcyjny. AI może być narzędziem w tym procesie. Nie może być jednak tym procesem samym w sobie.

Tekst, który przeszedł przez Twój filtr (został zweryfikowany, uzupełniony o własne doświadczenia, przepisany tam gdzie nie brzmiał jak Ty) jest Twoim tekstem. Możesz go publikować pod swoim nazwiskiem.

**Osobna kwestia: humanizacja jako narzędzie do omijania detektorów AI.** Część poradników wprost pisze że celem humanizacji jest „oszukanie” GPTZero, Copyleaks czy podobnych systemów, co ma być szczególnie przydatne dla studentów, copywriterów i marketerów. Nie popieram tego zastosowania i nie o tym jest ten artykuł. Omijanie detektora nie zmienia tego czym tekst jest i jaką ma wartość. Jeśli ktoś opublikuje nieweryfikowalny, niezredagowany tekst AI który „przeszedł przez GPTZero” to nadal otrzymuje coś co jest „surowe” i pisane według jednego wzorca.

Transparentność dotycząca użycia AI nie jest przyznaniem się do błędu. Jest elementem budowania zaufania – tego samego zaufania, które nie tracił\_ś przez lata budując markę.

## Humanizacja a ukrywanie tworzenia treści w całości przez AI

To rozróżnienie jest ważne i rzadko ktoś je robi wprost.

Humanizacja w sensie redakcyjnym (weryfikacja faktów, przywrócenie głosu autora, uzupełnienie o własne doświadczenia, korekta rytmu zdań) jest procesem, który podnosi jakość treści. Efektem ubocznym jest to, że tekst brzmi mniej maszynowo. Ale to efekt uboczny, nie cel.

Ukrywanie tworzenia treści w całości przez AI to coś innego. Marka lub autor generuje tekst, przepuszcza go przez humanizerowe narzędzie – Walter Writes AI, Humantext.pro i podobne – i publikuje jako własny content ekspercki bez żadnej redakcji merytorycznej. Cel jest jeden: żeby nikt nie zorientował się że tekst napisała maszyna.

Nadal jest to treść bez information gain, bez perspektywy eksperta, bez danych których model nie ma. **Zhumanizowany AI slop to nadal AI slop – tylko trudniejszy do wykrycia.**

Google oficjalnie nie karze za użycie AI, ale też nie premiuje za niską jakość. E-E-A-T, szczególnie w aspekcie Experience, wymaga dowodów doświadczenia których żaden prompt nie wygeneruje: własnych danych, obserwacji z projektów, wniosków z praktyki. Narzędzie do humanizacji tego nie doda, może tylko przemodelować to co jest.

Model który faktycznie działa długofalowo to „human in the loop” – AI generuje szkic i strukturę, ekspert weryfikuje fakty, dodaje własną perspektywę i redaguje głosem autora. W takim modelu pytanie „czy to jest ludzkie czy maszynowe” przestaje mieć sens – bo to jest produkt współpracy, gdzie ostateczna odpowiedzialność merytoryczna należy do człowieka.

Jak to wygląda u mnie w praktyce? Praca nad jednym artykułem eksperckim, z rozbudowanymi instrukcjami, własnymi materiałami źródłowymi i równoległym ręcznym researchem, to zwykle od 25 do 50 iteracji z modelem. Każda runda to decyzja: co zostawiam, co przepisuję, jaki nowy wątek wplatam, gdzie moja obserwacja z projektu zastępuje generyczną tezę. AI skraca pewne etapy, ale nie zastępuje myślenia.

## Test humanizacji – 5 pytań przed publikacją

Nie checklista. Pięć pytań, które zadaję sobie przed każdą publikacją tekstu z udziałem AI:

**1\. Czy przeczytałam ten tekst na głos?** Jeśli nie – zrób to teraz. Maszynowy rytm słychać natychmiast. Miejsca gdzie się zatrzymujesz bo „tak nie mówisz” – to są miejsca do przepisania.

**2\. Czy jest w tym tekście coś, czego AI nie mogło wygenerować?** Własna obserwacja, własna liczba, własny przykład z projektu. Jeśli nie ma ani jednego to tekst konkuruje z setkami podobnych artykułów o tę samą przestrzeń cytowania (i nie bardzo ma czym się wyróżnić).

**3\. Czy po pierwszym akapicie wiadomo czyj to tekst?** Bez patrzenia na podpis autora. Jeśli odpowiedź brzmi „nie” albo „może” – brand voice nie wrócił.

**4\. Czy usunęłam wszystkie frazy-sygnały AI?** „Warto podkreślić”, „należy zaznaczyć”, „w dzisiejszych czasach”, „kluczowy aspekt”. Wyszukaj każdą z nich w tekście. Jeśli są – usuń.

**5\. Czy tekst odpowiada na konkretne pytanie konkretnego człowieka?** Nie „użytkownika” – człowieka. Kogoś kto ma konkretny problem i szuka konkretnej odpowiedzi. Jeśli tekst jest napisany dla abstrakcyjnego „odbiorcy” – wróć do warstwy perspektywy.

**Trzy rzeczy do sprawdzenia na koniec:** Przejścia między akapitami – „ponadto”, „dodatkowo”, „co więcej” to sygnały AI, nie narracja. Długości akapitów – jeśli wszystkie są podobne, wyrównaj rytm świadomie. I jedno słowo: wszędzie tam gdzie naturalnie powiedziałabyś „nie” – tekst używa „nie”, nie „brak” ani „nieobecność”.

Jeden test na dziś: weź ostatni tekst opublikowany z pomocą AI. Przeczytaj na głos. Policz ile razy się zatrzymał\_ś. Przy każdej pauzie wprowadź poprawkę.